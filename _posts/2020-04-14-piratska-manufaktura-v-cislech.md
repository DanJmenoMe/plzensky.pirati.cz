---
date: 2020-04-14
category: blog
tags: Plzenskykraj Pandemie
title: Pirátská manufaktura v číslech aneb ohlédnutí za tiskem štítů
author: Jindřich Čermák
image: posts/manu_01.jpg
---
**Zdá se to jako věčnost, ale před pouhými třemi týdny jsme jako první upozorňovali na kritický nedostatek ochranných pomůcek pro lékaře a zdravotnický personál v Plzeňském kraji. Náš místopředseda Milan Chaloupka [upozornil](https://plzensky.pirati.cz/aktuality/kdo-uzdravi-pacienty-v-dobe-pandemie.html) na nefungující distribuci pomůcek zejména do menších ordinací.**

Situace se vůbec nezlepšovala, tak jsme jako Piráti Plzeňského kraje převzali iniciativu a rozhodli se pomoci všem v první linii – nejen lékařům a do ordinací, ale i do nezdravotnických zařízení. Před dvěma týdny jsme schválili nákup dvou 3D tiskáren. Nyní se zapojili i další členové a příznivci a naše manufaktura se rozrostla na osm tiskáren – část je našich, část půjčená a poslední část tvoří zapojení dalších vlastníků. Celkem se vytisklo **více než 400 štítů**!

Vše děláme dobrovolně a zdarma. Na provoz a tisk jsme vybrali od Pirátských členů vybrali **54.000 Kč** a dalších **30.000 Kč** jsme uvolnili z rozpočtu krajského Pirátského sdružení. Náklad na jeden štít je zhruba **27 Kč**. Na celé akci se podílí přes 20 Pirátských členů a příznivců, kteří namakali dohromady už více než 250 hodin čistého času. Ujeli jsme autem zhruba 1200 kilometrů, na poště ve frontách stáli dobrých devět hodin, abychom poslali deset velkých balíků s ochrannými pomůckami do celé ČR.

![](/assets/img/posts/manu_02.jpg)
*Tým Pirátské manufaktury v první den provozu*

Naše ochranně štíty využívá lékařský personál a seniorské domy nejenom v Plzni a blízkém okolí, ale i po celém Česku. Chystáme předávku i do zahraničí, konkrétně do německého zdravotnického zařízení – solidarita nekončí na hraniční čáře. Za naši tvrdou práci nám otevřeně vyslovil podporu a poděkoval prezident lékařské komory MUDr. Kubek. Za to jsme neskutečně rádi. Nesmírně si totiž vážíme práce každého, kdo se stará v těchto těžkých časech o veřejné zdraví. Děkujeme všem lékařům, sestřičkám, všem zaměstnancům v nemocnicích, poliklinikách, lékárnách, ordinacích. Děkujeme i všem v domovech důchodců, hospicích, dětských domovech, zkrátka všude tam, kde pomáháte ostatním. Naše díky nemohou být vyjádřeny vroucněji. Nenecháme Vás v tom samotné a nadále Vám budeme pomáhat, seč nám naše síly budou stačit. Má to smysl!

![](/assets/img/posts/manu_03.jpg)
*Poslanec Lukáš Bartoň předává štíty ve Fakultní nemocnici ve Vinohradech. Na JIP bojují s koronavirem v první linii.*

Touto cestou také děkujeme všem našim členům a příznivcům – za pomocnou ruku, poslané peníze, nápad, energii. Piráti ukazují, že nejsou jen politickou stranou. Jsme komunitou, společenstvím, které umí táhnout za jeden provaz. Umíme pomoci v době krize!

![](/assets/img/posts/manu_04.jpg)
*Kandidát do Senátu Daniel Kůs předává štíty v Hospici sv. Lazara v Plzni.*

**Společně to zvládneme!**
