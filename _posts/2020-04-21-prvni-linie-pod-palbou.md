---
date: 2020-04-21
category: blog
tags: Plzenskykraj Pandemie
title: Milan Chaloupka: První linie pod palbou
author: Jindřich Čermák
image: posts/chaloupka02.jpg
---
**Od samotného začátku pandemické krize jsme upozorňovali na nedostatečné vybavení zdravotníků – nejen v nemocnicích, ale zejména ambulantních specialistů. Podobná varování vysílali i ti mnohem povolanější, zástupci České lékařské komory. Podle jejich informací je zhruba 10 % všech prokázaných případů s Covid 19 právě ze zdravotnické profese. První linie je tak zároveň i pod nejhorší palbou.**

Ochrana těch nejdůležitějších přitom dlouhé dny vázla. A to nejen ze strany státu, ale i kraje. Počáteční distribuce ochranných pomůcek byla chaotická a nedostatečná. A právě v prvních dnech bylo riziko nakažení největší. Státní správa, i přes apely od ČLK, selhala. Celá řada drobných dobrovolníků, mezi nimi i Piráti, se snažili doplnit chybějící materiál, ale nemohou pochopitelně nahradit systematickou pomoc.

*„Ignorování lékařské komory je trestuhodné. Prezident komory Kubek zoufale na všechny strany upozorňoval na nedostatečnou ochranu zdravotnického personálu a nyní neseme trpké plody této ignorace. To ovšem PR mašinérie premiéra Babiše bude takticky zamlčovat,“* komentuje situaci Milan Chaloupka, místopředseda Pirátů Plzeňského kraje, který na nedostatečnou distribuci poukazuje již měsíc.

*„Jsme pochopitelně rádi, že můžeme pomoci. Do nemocnic, ordinací lékařů, zařízení sociálních služeb, jsme poslali tisíce roušek a distribuovali více než osm set ochranných štítů. Vděk všech se nedá popsat slovy. Bohužel mám pocit, že se vláda na ty tolik oceňované bojovníky z první linie poněkud vykašlala,“* doplnil Chaloupka.

Česká lékařská komora vytrvale apeluje na odbornou diskusi ohledně pandemických opatření. Varuje před nebezpečnou frází o „promořování“ populace a dlouhodobě poukazuje na nedostatečnou vybavenost zdravotnického personálu ochrannými pomůckami. Vláda i ústřední krizový štáb tento odborný orgán zatím ignoruje.

![](/assets/img/posts/chaloupka03.jpg)
