---
date: 2019-03-25
category: blog
tags: transparence
title: Piráti budí rozruch
author: Josef Janoch
image: posts/pirati-budi-rozruch.jpg
---

## Piráti budí rozruch: „Nenecháme se odbýt a zveřejníme informace, smlouvy a zpřehledníme hospodaření města“
Rezavá kola veřejné správy jsou postupně promazávána důležitým olejem transparence. Dnes je již zcela běžné, že si můžete dohledat, jak vaše obec hospodaří a jaké platí faktury. Nicméně uživatelská přívětivost je o to menší, čím větší je roztroušenost po různých webových stránkách. Systém CityVizor, který plzeňští Piráti představili, toto všechno umožňuje v jedné přehledné aplikaci.

„Rozklikávací rozpočet na úroveň faktur jsme voličům slíbili v našem programu, proto jsme se ihned po volbách zaměřili na projekt CityVizor, který umožní Plzeňanům na jedné stránce ukázat údaje o rozpočtu města, plnění rozpočtu, smlouvy uveřejněné v registru smluv a přehlednou elektronickou úřední desku,“ říká předseda místního sdružení plzeňských Pirátů Pavel Šrámek. Piráti tak plní předvolební sliby, přestože jsou v opozici.

Návrh na rozklikávací rozpočet přišel také z Vejprnic. Právě ve Vejprnicích, kde jsou Piráti v opozici, rozhodně nelelkují. „Na dvou proběhlých zastupitelstvech jsme představili rovnou šest návrhů usnesení. V minulosti nebylo obvyklé, aby se opozice zapojovala takto konstruktivně do činnosti správy obce,“ komentuje dění na radnici Jiří Pek. Zkrátka Piráti od svého komunálního snažení po půl roce rozhodně nelení a jdou za svými obtížnými, ale nutnými cíli.

Občané na mnohých místech nejsou dostatečně informováni o práci svých zastupitelů. Ať už se jedná o opožděné zveřejňování zápisů ze zastupitelstva, či dokonce nezveřejňování usnesení a zápisů rady města, jako kdyby šlo o přísně tajné dokumenty.

„I díky těmto ‚detailům‘ občané ztrácejí zájem o místní politiku, protože dobrat se informací je buďto namáhavé či zdlouhavé, nebo obojí. Základním stavebním prvkem důvěry voliče ve své zastupitele je možnost jasně vidět, jak zvolený politik pracuje a hlasuje,“ míní Jiří Zavřel, zastupitel za Piráty v Klatovech.
Může ale přehnané zveřejňování informací městu ublížit? „Úplně postačí, když bude dodržována obezřetnost ve vztahu k osobním údajům, obchodnímu tajemství a jiným smluvním ujednáním a co jde zveřejnit, nechť je zveřejněno,“ vylučuje tento častý argument našich oponentů Josef Janoch, zastupitel z Chodové Plané. A čeho chtějí docílit naši opoziční zastupitelé v čele kontrolního výboru v Chodové Plané? „Každý občan by měl mít přehled, jak jsou využívány finanční prostředky na provoz příspěvkových organizací, které jsou hrazeny z veřejných prostředků, a jak se daří obchodním společnostem, kde má obec většinovou majetkovou strukturu. Jedná se rovněž o užití veřejných financí,“ odpovídá zastupitel za Piráty Josef Janoch.

