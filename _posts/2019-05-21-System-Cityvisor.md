---
date: 2019-05-21
category: blog
tags: citivizor
title: Systém Cityvizor
author: Pavel Šrámek
inamge: posts/Plzeň magistrát - Pavel Šrámek2 - předseda MS Plzeň.jpg
---

## CITYVIZOR
Rezavá kola veřejné správy jsou čím dál více postupně promazávána důležitým olejem transparence. Dnes je již zcela běžné, že si můžete dohledat, jak vaše obec hospodaří a jaké platí faktury. Nicméně uživatelská přívětivost je o to menší, čím větší je roztroušenost po různých webových stránkách. Systém Cityvizor, který plzeňští Piráti představili, toto všechno umožňuje v jedné přehledné aplikaci.

„Rozklikávací rozpočet na úroveň faktur jsme voličům slíbili v našem programu, proto jsem se ihned po volbách zaměřil na projekt Cityvizor, který umožní Plzeňákům na jedné stránce ukázat údaje o rozpočtu města, plnění rozpočtu, smlouvy uveřejněné v registru smluv a přehlednou elektronickou úřední desku“, říká předseda Plzeňských Pirátů, Pavel Šrámek.

Nejdůležitějším krokem pro správnou prezentaci jsou tzv. otevřená data. To jsou vlastně různé druhy údajů, které veřejná správa zpracovává. A protože tyto informace všichni poskytujeme a i je platíme, princip otevřenosti předpokládá jejich zpracování a následné nabídnutí občanům, organizacím i firmám zdarma a strojově čitelné.

V praxi tak může mít každý obyvatel jak lepší přístup k informacím, které až dosud spravoval stát, tak možnost s těmito informacemi pracovat dál a využívat je k různým účelům. Pozitivních efektů si můžeme představit celou řadu - posílení transparentnosti veřejné správy a aktivního boje proti korupci, zvýšení politické zodpovědnosti, aktivní zapojení občanů do rozhodování vlády či nové modely žurnalistiky, které díky velkému množství dat dokáží poskytovat komplexní analytické zprávy.

Nutno říci, že v Plzni máme rozvinutá solidně, v celorepublikovém měřítku patříme rozhodně ke špičce. Není to ale důvod k uspokojení a i z toho důvodu nabízíme aplikaci Cityvizor, kterou vyvinul spolek Otevřená města ve spolupráci s ministerstvem financí (člověk by ani neřekl, že zrovna toto ministerstvo bude z hlediska otevřených dat tak průkopnické…).

Tato aplikace umožňuje na jednom místě sledovat základní informace ohledně financí – rozpočet města a jeho městských obvodů, registr smluv, tedy komu a za co jdou veřejné peníze. Zkrátka si můžete rozkliknout každou fakturu, i tu, ve které se objednávají kancelářské sponky.

Výhodou Cityvizoru je jeho přehlednost. Všechny údaje jsou jednoduše zpracovatelné a ihned pochopitelné, a to zejména v delších časových řadách. Rychle tak zjistíte, jestli peníze na MHD rostou a o kolik více dostávají jednotlivé základní školy. 

