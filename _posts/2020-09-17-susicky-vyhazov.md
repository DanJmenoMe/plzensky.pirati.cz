---
date: 2020-09-17
category: blog
tags: Plzenskykraj krajskevolby 
title: Sušický vyhazov
author: KS Plzeňský kraj
image: posts/nemocnice.jpg
important: true
---

**Překvapivou náplň mělo pondělní zasedání rady města v Sušici. Vedení radnice pod taktovkou ODS a ANO se rozhodlo odvolat oba jednatele městské nemocnice. Budoucnost zdravotní péče na sušicku, která doslova povstala z popela, je tak opět v ohrožení.**

Město převzalo nemocnici loni v září a v rychlém sledu se povedla v Česku unikátní věc – rozjela se dlouho uzavřená oddělení akutní péče – interna, chirurgie i jednotka intenzivní péče. Velkou zásluhu na tom má i Pirátský radní Pavel Hais, který působil jako jeden z jednatelů nemocnice. Během několika měsíců se povedlo sehnat personál a uzavřít smlouvy se zdravotními pojišťovnami.

Nyní hrozí, že se toto opět stane minulostí. Jak doplňuje Pavel Hais, odvolaný jednatel: „Rada města, která odvolání nejtěsnějším možným způsobem 4:3 protlačila, hledala zástupné problémy, aniž by je byla schopna pořádně vysvětlit. Provoz nemocnice není pochopitelně levná záležitost, navíc nám do toho vstoupila i koronavirová krize. Pokud by se příští rok vyvíjel jako druhá polovina letošního, dostali bychom se na ztrátu 25-30 milionů korun s tím, že nemocnice má velkou šanci obejít se během několika let bez provozních dotací. Ale na zdraví se nemůžeme koukat jen optikou čísel, je to otázka priorit. A přijde mi, že pro ODS a ANO není péče pro nemocné občany to hlavní.“

Za odvoláním jednatelů stojí působení dozorčí rady nemocnice, která vznikla v červenci. Ta doporučila radě města jednatele vyměnit. „Absurdní je, že dozorčí rada nás poprvé kontaktovala 26. srpna. Osobně ani nikdo z nich do nemocnice nepřišel, jen jsme byli na dálku od členů dozorčí rady úkolováni, často nad rámec jejich pravomocí,“ doplňuje Hais.

V souvislosti s macešským postojem, který nemocnici vyjádřili na posledním jednání zastupitelé Plzeňského kraje se vkrádá otázka, jakou budoucnost jim chtějí městští zástupci ODS a ANO připravit ve spolupráci se svými krajskými kolegy. „Je pro nás nepřijatelné, aby sušická nemocnice znovu zažila období nejistoty. Nemocnice má na mapě své prokazatelné místo včetně zachování akutní péče. Situace ve zdravotnictví se v Plzeňském kraji musí řešit koncepčně a Piráti rozhodně nedopustí prodej žádné krajské nemocnice a uděláme všechno proto, abychom zachovali i tu sušickou,“ doplňuje lídr a kandidát na hejtmana Rudolf Špoták.

Sušická nemocnice má spádovou oblast necelých 50.000 obyvatel. Měsíčně nemocnice provede 65 až 70 operací. Od začátku roku ambulance ošetřily přes 10.000 pacientů, na interním a chirurgickém oddělení bylo hospitalizováno 1.200 lidí. Záchranná služba přijede s pacientem 150krát za měsíc.


