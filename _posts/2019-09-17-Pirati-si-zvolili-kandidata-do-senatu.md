---
date: 2019-09-17
category: blog
tags: Plzeň Senát
title: Piráti si zvolili v primárkách kandidáta do senátu, obvod č. 9 - Plzeň-město
author: Jindřich Čermák
image: people/daniel_kus.PNG
---

Plzeň, 16. září - Členská základna Pirátů Plzeňského kraje zvolila jako svého kandidáta do Senátu Daniela Kůse. Ve volbách na internetovém fóru Pirátské strany se pro jeho nominaci vyslovilo 93 % hlasujících. Senátní volby se v plzeňském městském obvodě uskuteční příští rok.

Kandidát do Senátu Daniel Kůs se ke zvolení vyjádřil: „Děkuji moc všem Pirátům za silnou podporu v primárkách. Udělám vše proto, abych zvedl zájem o Senát a přivedl k volbám také mladší voliče, kteří se obecně do těchto voleb zapojují méně.” Senát vidí  jako důležitou součást českého ústavního systému: „Dlouhodobě zastávám názor, že Senát není zbytečný. Není pouhou fabrikou na projednávání a schvalování již přijatých zákonů. Je především důležitou a nepostradatelnou pojistkou v době, kdy je to potřeba. Pojistkou v rámci ústavou nastaveného principu brzd a protivah.“

Z praktického pohledu pro občany Plzně chce Daniel Kůs zastávat funkci jakéhosi ombudsmana, na kterého se bude moci kdokoliv obrátit: „Jedním z mých základních cílů je dobrá komunikace s občany Plzně. Budu s nimi komunikovat na úrovni digitální doby, tedy velmi často a přímo. Budu se ale potkávat s občany v rámci různých spolků a iniciativ v rámci města, abych byl v obraze a mohl pomoci. Chci znát jejich problémy a problémy Plzně. Zrovna tak chci být v kontaktu s našimi zastupiteli a tyto problémy s nimi řešit. Senátor na rozdíl od poslanců nebo zastupitelů je jedinou osobou zvolenou za daný obvod a musí být s nimi v kontaktu.“

K prioritám Pirátského kandidáta patří životní prostředí a ochrana před klimatickými změnami, transparence a digitalizace veřejné správy, včetně elektronických voleb. „Chci být hlídacím psem v Senátu a nejen hlídat ústavnost, ale i moc a její zneužívání nebo nadužívání. Vždy budu vystupovat proti byrokracii, buzeraci lidí a vždy pro liberální svobodomyslný přístup k lidem,“ shrnuje Kůs.

Samotné volbě předcházela dlouhá debata a hledání Pirátského kandidáta. Předseda Pirátů Plzeňského kraje a poslanec Lukáš Bartoň k tomu sdělil: „Daniel Kůs má velice dobré vyhlídky na zvolení, plán a silnou motivaci do kampaně. Pro nás jde o ideálního kandidáta za Piráty. Já osobně s Danielem Kůsem již nyní řeším legislativu v oblasti dětských dlužníků a byl bych rád, kdyby  získal příležitost tuto legislativu prosazovat z pozice Pirátského senátora.“
