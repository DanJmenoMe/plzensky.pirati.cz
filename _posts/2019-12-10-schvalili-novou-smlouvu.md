---
date: 2019-12-10
category: blog
tags: Vejprnice
title:  Schválili smlouvu za sto milionů, aniž by ji viděli
author: Jindřich Čermák
image: people/jiri_pek.png
---

Vejprnice, 10. prosince - Vládnoucí koalice ve Vejprnicích schválila smlouvu na dopravní obslužnost obce za 100 milionů korun. Na tom by nebylo nic divného. Pokud by ovšem zastupitelstvo neschválilo něco, co nikdo neviděl.

Opoziční Pirátský zastupitel Jiří Pek se nad postupem starosty Karpíška zaráží: „Nepředložit takto zásadní smlouvu zastupitelům je vzhledem k okolnostem skandální. Už jen proto, že smlouva má být v podobné výši, jako je roční příjem obce.“

Staronovým poskytovatelem dopravní obslužnosti má být společnost ČSAD autobusy Plzeň. Ta má ovšem již nyní problémy s kvalitou a úrovní poskytovaných služeb. Na tvorbě nové smlouvy se přitom podílejí stejní lidé, kteří původní výběrové řízení zpackali. Úřad na ochranu hospodářské soutěže v minulosti udělil městu Vejprnice pokutu ve výši 25 tisíc korun za správní delikt a nařídil výběrové řízení zrušit.

Zvláštní je i prohlášení společnosti ČSAD, kdy na jaře tohoto roku v médiích tvrdila, že dopravní obslužnost bude provozovat ona.

Jiří Pek žádal přesunutí hlasování o smlouvě na příští zastupitelstvo, což by mohla být dostatečná doba na detailním seznámení s úplným zněním smlouvy. Jeho návrh byl však zamítnut a nepředložená smlouva schválena. „Zastupitelé se při skládání slibu zavazují, že budou vykonávat svoji funkci svědomitě. Zajímalo by mi, kolik z nich v jejich osobním či pracovním životě podepisuje smlouvy, aniž by je viděli,“ doplnil Pek.
