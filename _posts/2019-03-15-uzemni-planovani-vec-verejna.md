---
date: 2019-03-15
category: blog
tags: územní-rozvoj
title: Územní plánování – věc veřejná!
author: Rudolf Špoták
image: posts/rudolf-spotak.jpg
---

## Územní plánování – věc veřejná!
„Postavím si pomníček a co potom s ním?“ Provokativně se ptá pirátský zastupitel v Domažlicích Rudolf Špoták. Jednou z nesporných výhod členství v Evropské unii je bezpochyby vyhlašování dotačních programů, které především menším městům a obcím pomáhají dosáhnout na projekty a akce, o nichž si mohly v minulosti nechat jen zdát.
V Domažlicích se za těch téměř dvacet let členství České republiky v evropských strukturách uskutečnilo několik důležitých projektů, ať už to byla dnes téměř zapomenutá, ale pro město velice důležitá a finančně náročná akce Čistá Berounka, nebo nedávno nepříliš úspěšná a stále nedokončená revitalizace bytových domů. „Programy k čerpání evropských fondů poskytují někdy až nekonečně možností, jak dosáhnout na peníze. Ale měli bychom především dbát na smysluplnost těchto akcí,“ Rudolf Špoták dovysvětluje svoji původní otázku a hned navazuje, co vidí za opak smysluplného.

„Minulé vedení města si postavilo dva pomníčky, ze kterých se rozpočet bude vzpamatovávat ještě minimálně toto volební období. Zatímco městu k rozvoji chybí vlastní bytová výstavba, jež by nájemními byty dokázala vytvořit dostupnější bydlení především pro mladé, vesele dáme 300 milionů do megalomanského projektu rekonstrukce bazénu s restaurací, bowlingem a solnými jeskyněmi.“ A já se ptám: Neměli zastupitelé z Domažlic zapojit v takové situaci participativním rozpočtováním veřejnost do rozhodování o takové částce?

V městském obvodě Plzeň 4 (Doubravka) si také zřejmě myslí, že zapojovat občany do územního plánování není dobrý nápad. Útvar koncepce a rozvoje ve spolupráci s radnicí nechal zpracovat krajinářskou studii nazvanou Bukovec-krajina, která se zabývá návrhem využití okolí oblíbeného vrchu Chlum a Bukovce jako rekreačního a krajinného zázemí města.

Smlouva s autorem byla podepsána v září 2018 a termín odevzdání hotové studie je 30. 3. 2019. Avšak „se zapojením veřejnosti při tvorbě návrhu se příliš nepočítá. Jak je bohužel na Doubravce obvyklé, veřejné projednání je nahrazeno pouhou veřejnou prezentací těsně před dokončením dokumentu. Teprve na prezentaci nečekaně 12. 3. dala radnice možnost veřejnosti vyjádřit své připomínky do 27. 3.,“ poukazuje Jiří Hanousek na nestandardní postup.

Přitom schválením se jedná o obecně závazný územně plánovací dokument. Například to znamená definitivní stop pro plánovanou cvičnou dráhu dobrovolných hasičů z Bukovce, jelikož ji ve studii opomenuli. Naopak hodně necitlivě až brutálně působí navržené parkoviště pro 93 aut uprostřed polí na úpatí Chlumu (stav 15. března – v průběhu připomínkování).

