---
date: 2019-09-23
category: blog
tags: rozhovor kraj 
title: Nálepky vs. realita
author: Josef Kubát
image: people/romansloup.jpg
---

Pirátská strana bývá komentátory i širokou veřejností často nálepkována. Nálepkována nejen svojí politickou orientací zprava doleva, ale i personálně. Ten, kdo žádného Piráta nikdy neviděl, si tak může často Piráty představovat jako mladé huliče, co v životě nic nedokázali, nic nevybudovali a jenom si stěžují a žalují na „úspěšné premiéry“. Těžko by se hledal obrázek vzdálenější pravdě. Stranu tvoří mnoho v profesním životě velice úspěšných lidí, co svým vyjadřováním (ať slovním, či vzhledovým) bojují proti zaběhlým stereotypům, které naši společnost jenom omezují a nic ji nepřináší.

Už vás někdy napadla otázka, jak to asi v Pirátské straně vypadá skutečně? Není nic lehčího než si na ni odpovědět tím, že se přijdete podívat na nějakou naši akci nebo nás kontaktujete, třeba jako Roman.

## Představ se nám Romane
Jsem ženatý. Je mi 43 let. Vystudoval jsem Českou zemědělskou univerzitu v Praze, obor lesní inženýrství. Dále jsem absolvoval doktorské studium v oboru ekonomika a řízení podniku. V roce 2013 jsem se habilitoval - stal docentem. V průběhu studia jsem strávil také semestr v Německu na Technické univerzitě v Mnichově. Studoval jsem také znalectví na Institutu oceňování majetku při Vysoké škole ekonomické v Praze a jsem také soudním znalcem. Abych se dále profesně rozvíjel, tak jsem před nedávnem dostudoval práva. V současné době pracuji na České zemědělské univerzitě v Praze na pozici docent, kde jsem garantem a vyučuji několik předmětů s ekonomickou problematikou. Mezi mé záliby patří především tanec, cestování, lyžování, běh na běžkách a tenis.doc. Ing. Roman Sloup, Ph.D.

## Jak ses vůbec dozvěděl o Pirátech?
Je to hodně dlouho a ani nevím konkrétně, ale byly to volby do Sněmovny v roce 2013. Přečetl jsem si program, ale tehdy jsem se nechtěl stát členem. Za to jsem bedlivě pozoroval, jestli na rozdíl od ostatních stran budete plnit svůj program, a to se stalo.

## Nebál ses tehdy nálepek, které nám ostatní dávali?
Nálepky měli Piráti tehdy i dnes, ale já o nich takto nikdy nesmýšlel. Právě naopak, říkal jsem si, že by to mohla být nějaká změna! Mladí lidé mají život před sebou, a proto jsou velmi iniciativní. Často se snaží se o to, aby se svět kolem nich někam dynamicky rozvíjel

## Už jsi měl možnost poznat pár Pirátů? Necítil jsi se ve straně, kterou právě ostatní označují jako stranu mladých starým?
Vůbec ne, jako vysokoškolský pedagog jsem nejen zvyklí být mezi mladými lidmi, ale jsem mezi nimi přímo rád. Myslím, že věk je jenom číslo a cítím, že v Pirátské straně to tak cítí každý stejně.

## Příští rok nás budou čekat senátorské volby v tvém obvodě. Zvažoval jsi svoji kandidaturu?
Ano zvažoval, poté co jsem se s ostatními Piráty seznámil a byl jsem osloven, jestli bych nechtěl kandidovat. Po zvážení se mi tahle myšlenka zamlouvala. Nemusel jsem nad tím uvažovat dlouho, protože již v komunálních volbách za Piráty kandidovali v Chodové Plané moji známí, a tím jsem nabyl jistoty, že pirátskou stranu reprezentují a tvoří kvalitní lidé a já jejich řady rád doplním.

## Myslíš si, že vnitrostranický život Pirátů plný aktivit pro veřejnost i samotné členy je něčím, co stranu dělá jinou oproti ostatním?
Ano myslím, sám jsem byl s manželkou na jednom workshopu ke streamování a rozhodně se mi líbí, že Piráti nejsou zkostnatělá struktura, ale živý organismus. Já i moje manželka se rádi zúčastníme více takových akcí, které se čas od času konají: hraní stolních her, promítání filmů, či cestovatelské a jiné přednášky.

## Poslední otázka. Těšíš se až budeš přijat za člena se vším všudy a na další spolupráci?
No jasně, Piráti jsou jasná volba!
