---
date: 2020-04-28
category: blog
tags: Plzenskykraj Pandemie
title: Pirátská pomoc nezná hranic
author: Jana Tomšíková
image: posts/rozvadov01.jpg
---
**Štíty z Pirátské manufaktury pomáhají nejen v Plzeňském kraji, ale také za hranicemi. Předání první přeshraniční zásilky 30 ochranných štítů proběhlo ve čtvrtek 16. dubna. Místo setkání bylo netradiční - parkoviště poblíž hraničního přechodu v Rozvadově. Jinde to ani pro německé sestřičky nebylo možné.**

Sestřička českého původu Petra Reiss z kliniky v hornofalckém Erbendorfu denně přichází do styku s pacienty diagnostikovanými nemocí COVID-19. Tamní kolektiv zdravotnic k ochranně očí používá plastové brýle. _"Ty jsou nepraktické. Mnohým kolegyním například znemožňují nošení dioptrických brýlí,"_ říká Petra Reiss.

![](/assets/img/posts/rozvadov02.jpg)
*"Pašování" skoro jak za časů železné opony*

O novém českém fenoménu 3D tisku ochranných štítů se dozvěděla prostřednictvím své známé, Pirátky Jany Tomšíkové. Ta je součástí týmu zhruba dvaceti dobrovolníků, kteří v plzeňském Pirátském centru zkompletovali a rozdali takřka tisíc těchto pomůcek do více než 35 různých zařízení. Žádost o přeshraniční výpomoc uvítali. _"Mám radost, že jsme mohli alespoň trochu pomoci našim sousedům. Všichni bojujeme proti té samé zákeřné chorobě a musíme si pomáhat,"_ říká Jana Tomšíková. Petra, jako zdravotnice trvale žijící v Německu, dostala výjimku jednorázově překročit hranici, aby si zakázku převzala. _"Odsud jedu rovnou do práce. Děvčata se nových štítů nemohou dočkat,"_ dodává Reiss.

A jak nakonec reagovaly sestřičky? *"Erbendorfské sestřičky zdraví Váš tým celičký. Tisíceré díky za ty skvělé štíty! Vaše práce si všichni moc vážíme. Jménem celé naší Reha-kliniky Erbendorf upřímně děkuji, do další práce přeji z celého srdce jen to nejlepší."*

![](/assets/img/posts/rozvadov03.jpg)
*Sestřičky z Ebendorfu děkují*
