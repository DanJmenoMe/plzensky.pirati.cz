---
date: 2020-05-05
category: blog
tags: Plzenskykraj Pandemie
title: Místostarosta dostal od města pokutu padesát tisíc
author: Viktor Krutina, Rudolf Špoták
image: posts/dom01.jpg
---
**Kuriózní kauza domažlického místostarosty Radka Wiesnera (ANO) se opět projednávala na jednání městského zastupitelstva. Celá záležitost, táhnoucí se od roku 2010, se týká Wiesnerova rodinného domu. Nekonečný seriál pokračuje osmým dodatkem k původní kupní smlouvě. Za nesplnění termínu vyzval odbor správy majetku místostarostu o uhrazení pokuty ve výši padesáti tisíc korun.**

*“Dodatek číslo sedm z roku 2018 stanovil lhůtu pro dokončení stavby do konce září roku 2019 a lhůtu na doručení výzvy k uzavření kupní smlouvy do začátku února 2020. Místostarosta Wiesner ovšem termín ignoroval, nechal čas pro dokončení marně uplynout, po dobu půl roku dělal mrtvého brouka a až v březnu letošního roku se obtěžoval požádat o prodloužení. Kdo z nás si toho může vůči městu dovolit?”* konstatoval Pirátský opoziční zastupitel Viktor Krutina.

Dalším tragikomickým prvkem celé aféry je také způsob, jakým místostarosta odůvodnil zpoždění procesu. Dle Wiesnera *“došlo také k velice závažnému zásahu do našeho soukromí a rodinného života nepravdivým obviněním, na jehož základě u nás byla provedena domovní prohlídka a vyšetřování Policie ČR.“*

*„Je naprosto skandální, že ve vedení města stojí člověk, který není schopen plnit své závazky, dodržovat smluvní ujednání a ještě u něj provádí policie domovní prohlídky. Z našeho morálního hlediska je to naprosto nepřípustná situace. Věřím, že pan místostarosta bude mít tolik cti, že sám na svoji funkci okamžitě rezignuje”*, řekl Rudolf Špoták, domažlický zastupitel a lídr Pirátů do krajských voleb 2020.

Třešničkou na dortu je skutečnost, že pokud se nepodaří do dvou let zkolaudovat panu místostarostovi jeho rodinný dům, město jej odkoupí za aktuální cenu znaleckého posudku. Vzhledem k tomu, jak v posledních letech roste trh s nemovitostmi, by město koupilo dům za několikanásobnou cenu původní tržní ceny na začátku stavby.

![](/assets/img/posts/dom02.jpg)
<br>*Rudolf Špoták a Viktor Krutina*
