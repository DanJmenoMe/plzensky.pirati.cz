---
date: 2019-06-04    
category: blog
tags: komunální politka
title: Vejprnický ombudsman – český unikát
author: Jiří Pek
image: posts/vejprnice.jpg
---

Vejprnice, 3. června 2019 - Obecní úřad ve Vejprnicích má značné mezery v poskytování informací. Vymýšlí si nesmyslné poplatky, účastníky řízení nepouští do spisů, nefunguje pořizování opisů, odvolání nepostupuje nadřízeným orgánům. Dle krajského úřadu dokonce „omezuje žadatelovo ústavně zaručené právo na informace“. Radniční periodika, web i Facebook obce fungují spíše jako placená reklama vedení obce z veřejných zdrojů než jako informační zdroj. A proto se po tristních zkušenostech v přístupu k informacím rozhodl zastupitel Jiří Pek působit jako vejprnický obecní ombudsman.

„Častou praxí ve Vejprnicích je, že občan podá stížnost k obci. Ta ji má postoupit krajskému úřadu, což se nestane. Lidé pak nevědí jak postupovat dál. Obec nechává takto věci “vyhnít”. Právě při těchto úředních šimlech chci občanům podat pomocnou ruku,“ přibližuje Jiří Pek.

Situace je opravdu tragická. Obecní úřad a jeho postoj k předávání informací směrem k občanům negativně hodnotí i mnohé neziskové organizace. Například v roce 2017 byli Vejprnice vyhodnoceny jako nejhorší instituce v přístupu k informacím na západ od Prahy (soutěž Otevřeno x Zavřeno).

Nejnověji musela jedna z žadatelek o informaci zaplatit částku za informaci, kterou nedostala. Až po několika měsících dopisování s obcí se nám podařilo peníze od obce získat zpět, i když bez jakékoliv omluvy. Naopak, později byla tato žadatelka, v roli předkladatelky petice, označena za „…nedůvěryhodnou, vzhledem ke zkušenosti jejího záměrného zkreslování informací a lží!“. Je naprosto nepochopitelné a skandální, že pod tento sice oficiální, ale naprosto neprofesionální výstup obce se podepsal starosta, senátor a člen podvýboru pro lidská práva a petice Ing. Mgr. Pavel Karpíšek. 

Právě v těchto případech chce Jiří Pek nabídnout svým spoluobčanům pomocnou ruku. Jako zastupitel zvolený za Českou pirátskou stranu má větší možnost, například i dle zákona o obcích, informace bezplatně získat. Může nabídnout anonymitu pro tazatele tím, že se zeptá svým jménem, a tak ochrání spoluobčany před možným „hněvem a odplatou“ ze strany vedení obce. Také nabízí pomoc se samotným podáním žádosti o informace a s případnými opravnými prostředky. Tento koncept obecního ombudsmana, kdy se občané mohou schovat za svého zastupitele, je v České republice naprosto originální.

