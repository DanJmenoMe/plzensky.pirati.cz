---
date: 2019-12-02
category: blog
tags: Cheb, Senát
title: Do boje o Senát vysílají Piráti Markétu Monsportovou
author: Jindřich Čermák
image: people/monsportova.jpg
---

Do boje o Senát vysílají Piráti Markétu Monsportovou

Pirátskou kandidátkou na senátorku ve volebním obvodě č. 3, který zahrnuje Chebsko a Tachovsko, se stala Markéta Monsportová. V primárních volbách, kterých se zúčastnili členové Pirátské strany Karlovarského i Plzeňského kraje, byla zvolena 64 % hlasů již v prvním kole.

„Děkuji všem Pirátům z Karlovarského a Plzeňského kraje za podporu a s pokorou přijímám tuto výzvu. I když je náš volební obvod ve dvou krajích a od severního konce k jižnímu je takřka sto kilometrů, vnímám jednotné strukturální problémy,“ sdělila Markéta Monsportová. V případě zvolení by se tak chtěla věnovat problémům, které Chebsko a Tachovsko trápí. „Okruhy, které mě zajímají a jsou zásadní pro budoucnost celého regionu od Aše až po Stříbro, jsou školství, zdravotnictví a sociální otázky. Dlouhodobým snem je pozvednutí vztahu k našemu kraji. Aby lidé, co tady žijí, mohli být opět hrdí,“ doplnila Monsportová.

Piráti z Karlovarského a Plzeňského kraje přispějí na kampaň 200 tisíci korunami. Samotná Monsportová je připravena se kampani věnovat na 100 % již od jara. „Ráda bych objela celý region a oslovila co nejvíce voličů. Mám možnost vybudovat silný tým, který mi bude pomáhat na profesionální úrovni.  Mým cílem je také propojit mladou a starší generaci,“ vysvětlila Monsportová.

Markéta Monsportová (47), rodačka z Ostrova, nyní žijící ve Velké Hleďsebi, je v současnosti krajskou zastupitelkou Karlovarského kraje. Pracuje jako jednatelka cestovní agentury a je výraznou tváří společenského a kulturního života Karlovarského kraje – je předsedkyní mariánskolázeňského spolku Švihák a podílela se také na obnovení filmového festivalu v Mariánských Lázních. V současné době je také manažerkou hudební skupiny Zvíře jménem Podzim.
