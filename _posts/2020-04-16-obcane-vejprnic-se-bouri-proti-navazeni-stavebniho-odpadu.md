---
date: 2020-04-16
category: blog
tags: Plzenskykraj Vejprnice
title: Občané Vejprnic se bouří proti navážení stavebního odpadu
author: Jindřich Čermák
image: posts/skladka_vejprnice01.jpg
---
**Na zvýšený provoz nákladních automobilů plných stavebního odpadu přes Vejprnice si začali stěžovat občané u obecního ombudsmana a zastupitele Jiřího Peka. Zjistilo se, že plně naložené vozy míří na pozemky podnikatele a politika Jana Michálka. Do lokality Na Mokřinách, patřící právě Michálkovi, ukládá stavební odpad firma Stavmonta.**

Nejedná se přitom o první případ, kdy skládka nedodržovala pravidla. V minulosti uložila Česká inspekce životního prostředí pokutu 950 tisíc korun za porušení zákona o odpadech. Nyní, podle vedoucího stavebního úřadu v Nýřanech, auta nedodržují určené pozemní trasy, a tak se skládkou bylo zahájeno správní řízení.

Starosta Vejprnic a senátor Karpíšek, bývalý Michálkův stranický kolega, nečinní žádné konkrétní kroky a zavážení tiše toleruje. Zodpovědnost pak přehazuje na nýřanský stavební úřad. I proto se občané obrátili na vejprnického ombudsmana Jiřího Peka. *„Nestačím se divit, co vše je ve Vejprnicích možné a tolerované. Obec může situaci vyřešit rázně uzamčením závory či využitím policie. Sklápěče totiž při výjezdu zásadně znečišťují pozemní komunikaci,“* komentuje Pek.

Negativní zkušenosti s nelegální činností společnosti Stavmonta dokládá Pek na dalším případu: *„Naposledy tu po nich zbyla totálně rozrytá cyklotrasa připomínající spíše bahenní tankodrom. Nemůžeme se pak divit, že Stavmonta vyhrává veřejné zakázky, když si může z nákladů odečíst položku za stavební odpad i přes směšné výše pokut vzhledem k objemu zakázek. Bavíme se o desítkách stovek tun. Běžná cena na skládce za stavební materiál je přitom 600 Kč bez DPH za tunu,“* dodává.

![](/assets/img/posts/skladka_vejprnice02.jpg)
![](/assets/img/posts/skladka_vejprnice03.jpg)
![](/assets/img/posts/skladka_vejprnice04.jpg)
